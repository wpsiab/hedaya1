<html>
<head>
    <link rel="stylesheet" href="style.css">
</head>
<body>
<p>আজান ও ইক্বামাতের উত্তর দেয়া ব্যক্তিদের জন্য রয়েছে অনেক বড় সাওয়াব ও ফজিলতের ঘোষণা। হজরত ওমর রাদিয়াল্লাহু আনহু থেকে এ ব্যাপারে অনেক বড় একটি হাদিস বর্ণিত হয়েছে। আর তাতে বলা হয়েছে-

    রাসুলুল্লাহ সাল্লাল্লাহু আলাইহি ওয়া সাল্লাম বলেছেন, ‘মুয়াজ্জিন (যখন) ‘আল্লাহু আকবার-আল্লাহু আকবার’ বলবে তখন তোমাদের (যারা আজান শুনে তাদের) কেউ যদি বলে ‘আল্লাহু আকবার-আল্লাহু আকবার’।
    এরপর যখন মুয়াজ্জিন বলে ‘আশহাদু আল্লা ইলাহা ইল্লাল্লাহ’ (শ্রবণকারী) বলে ‘আশহাদু আল্লা ইলাহা ইল্লাল্লাহ’।
    যখন মুয়াজ্জিন বলে ‘আশহাদু আন্না মুহাম্মাদার রাসুলুলল্লাহ্’ (শ্রবণকারী) বলে ‘আশহাদু আন্না মুহাম্মাদার রাসুলুলল্লাহ’ (সাল্লাল্লাহু আলাইহি ওয়া সাল্লাম)।
    তারপর মুয়াজ্জিন যখন বলে ‘হাইয়্যা আলাস্ সালাহ্’ (শ্রবণকারী) বলে ‘লা হাওলা ওয়ালা কুওয়াতা ইল্লা বিল্লাহ’।
    এরপর মুয়াজ্জিন যখন বলে ‘হাইয়্যা আলাল ফালাহ’ (শ্রবণকারী) বলে ‘লা হাওলা ওয়ালা কুওয়াতা ইল্লা বিল্লাহ’।
    অতপর মুয়াজ্জিন যখন বলে ‘আল্লাহু আকবার-আল্লাহু আকবার’ (শ্রবণকারী) বলে ‘আল্লাহু আকবার-আল্লাহু আকবার’।
    এবং মুয়াজ্জিন যখন বলে ‘লা ইলাহা ইল্লাল্লাহ’ (শ্রবণকারী) তখন বলে ‘লা ইলাহা ইল্লাল্লাহ’
    আর এ বাক্যগুলো (আজানের উত্তর) যদি (শ্রবণকারী) অন্তর থেকে বলে তবে সে অবশ্যই জান্নাতে প্রবেশ করবে।’ (মুসলিম, আবু দাউদ)

</p>
<p>রাসূলুল্লাহ (ছাঃ) বলেন, ‘যখন তোমরা আযান শুনবে, তখন মুওয়ায্যিন যা বলে তদ্রুপ বল’…।
    [মুসলিম, মিশকাত হা/৬৫৭ ‘ছালাত’ অধ্যায়-৪, ‘আযানের ফযীলত ও তার জবাব’ অনুচ্ছেদ-৫।]</p>
<p>অন্যত্র তিনি এরশাদ করেন, ‘যে ব্যক্তি মুওয়ায্যিনের পিছে পিছে আযানের বাক্যগুলি অন্তর থেকে পাঠ করে এবং ‘হাইয়া ‘আলাছ ছালা-হ’ ও ‘ফালা-হ’ শেষে ‘লা-হাওলা অলা-কুবওয়াতা ইল্লা বিল্লা-হ’ (নেই কোন ক্ষমতা, নেই কোন শক্তি আল্লাহ ব্যতীত) বলে, সে ব্যক্তি জান্নাতে প্রবেশ করবে।[মুসলিম, মিশকাত হা/৬৫৮।]</p>
<p>অতএব আযান ও এক্বামতে ‘হাইয়া ‘আলাছ ছালা-হ’ ও ‘ফালা-হ’ বাদে বাকী বাক্যগুলির জওয়াবে মুওয়ায্যিন যেমন বলবে, তেমনই বলতে হবে। ইক্বামতের জবাব একইভাবে দিবে। কেননা আযান ও ইক্বামত দু’টিকেই হাদীছে ‘আযান’ বলা হয়েছে। [ মুত্তাফাক্ব ‘আলাইহ, মিশকাত হা/৬৬২; ফিক্বহুস সুন্নাহ ১/৮৮ ‘আযান’ অধ্যায়, মাসআলা-৯।] </p>
<br>
</body>
</html>